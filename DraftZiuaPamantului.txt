Comunitatea stiintifica se afla in consens ca specia umana este cauza majora a marilor schimbari care se petrec azi pe Pamant. Amprenta ecologica a societatii a atins asemenea proportii incat multi experti sustin ca de cateva decenii
traim in Antropocen, o epoca geologica noua a carei caracteristica principala este impactul uman.

Omul contribuie la degradarea mediului natural prin incalzire globala si acidificare oceanica, prin defrisari, prin eroziunea solului, prin vanat, pescuit si distrugerea habitatelor, prin deversarea de substante toxice in apa, aer si sol.

Biodiversitatea planetara, unul din indicatorii cei mai importanti ai integritatii biosferei, se afla in plin picaj. Oamenii de stiinta estimeaza ca rata de disparitie a animalelor si plantelor este de cateva sute de ori mai mare decat 
rata de disparitie de dinaintea raspandirii civilizatiei. Acum un secol, 12% din suprafata terestra era ocupata de paduri tropicale. Azi, acest depozitar de biodiversitate ocupa doar 5%. Fitoplanktonul, microorganismele care populeaza
oceanul si fara de care nu ar exista oxigen pe Pamant, au inregistrat o scadere de 40% din 1950 pana acum. Doar in anul 2016, cel mai fierbinte an documentat pana in prezent, Marele Recif de corali a pierdut ireversibil o treime din
vietati. La o incalzire de 2 grade C fata de nivelul preindustrial, pragul declarat de catre oamenii politici ca fiind "de siguranta" si pe care nu trebuie sa-l depasim, comunitatea stiintifica prezice ca peste 99% din coralii de pe Pamant 
vor disparea, consecintele pentru sanatatea oceanelor fiind sumbre. 

In ciuda pragului de 2 grade, adoptat la nivel de discurs, angajamentele concrete actuale ale oamenilor politici plaseaza omenirea pe un traseu de incalzire de 3 grade C pana in 2100. Depasirea pragului de 2 grade presupune un risc grav
pentru ecosistemele majore ale planetei, care pot suferi treceri abrupte la o stare de productivitate biologica inferioara. In alte cuvinte, padurea Amazonului poate trece la stadiul de savana, de stepa, sau chiar de desert, cu cat 
frecventa si intensitatea valurilor de caldura creste. Aceste scenarii de colaps nu sunt o certitudine, insa conform intelegerii stiintifice actuale sunt intru totul plauzibile. Odata cu modificarea radicala a climatului si a celorlalti
parametri in care functioneaza marile sisteme de suport ale vietii, ne asumam un risc neinformat si iresponsabil, pentru care vor plati in primul rand generatiile viitoare.

O discutie a degradarii mediului natural ar fi incompleta fara impactul asupra societatii. Incalzirea globala va duce la episoade mai frecvente si intense de seceta si inundatii. Pe langa efectul evident asupra alimentatiei publice,
fragilizarea sistemelor agricole exacerbeaza tensiunile sociale. O buna parte din zonele volatile de conflict din lume se confrunta deja cu epuizarea acviferelor de apa dulce si degradarea terenurilor productive. In mod evident, intensificarea 
acestor tendinte negative in urma schimbarilor climatice nu va juca un rol util in realizarea pacii internationale.

Un alt efect negativ al amplificarii efectului de sera este topirea calotelor glaciere si a ghetarilor montani. 40% din populatia Terrei traieste in zone de coasta. Orasele cele mai prospere si mai influente sunt si porturi. Cresterea 
nivelului marii, ca rezultat al incalzirii globale, risca sa destabilizeze existenta a sute de milioane de oameni. Locuitorii zonelor de coasta cele mai vulnerabile la inundatii vor trebui sa-si paraseasca casele si asezarile. Fortati sa 
confrunte necunoscutul, un necunoscut strain si neospitalier, cei mai multi vor suferi privari materiale si sufletesti severe, din care s-ar putea sa nu-si revina niciodata. Societatile care ii vor gazdui o vor face in contextul unor tensiuni
proprii provocate de deficitul de resurse. Daca valul de migratie din ultimii ani a produs conflicte sociale si politice, e greu de imaginat ce s-ar petrece in cazul unui influx de nou-veniti de 10 sau de 100 de ori mai mare. 

Persoanele care vor suferi cel mai mult de pe urma schimbarilor climatice nu sunt persoanele care au contribuit la formarea acestei crize. Societatile subdezvoltate au emis, istoric vorbind, o cantitate mult mai mica de gaze cu efect de 
sera in comparatie cu societatile dezvoltate. Cu toate acestea, doar societatile dezvoltate au o capacitate ridicata de adaptare la transformarea ecologica. Desi atmosfera este un bun comun al umanitatii, observam o inegalitate structurala in
modul in care a fost exploatata. Consideram ca societatile dezvoltate au datoria de a favoriza un mediu politic si economic international prin care dezavantajul cu care se confrunta societatile cele mai vulnerabile sa fie redresat. De
asemenea, consideram ca nationalismul, xenofobia si alte ideologii asemanatoare reprezinta o optiune politica suicidala in fata unor crize care se pot rezolva numai prin cooperare.

Consideram ca structurile economice actuale afecteaza in mod negativ capacitatea comunitatii internationale de a combate criza ecologica. Industriile poluatoare, cum ar fi industria exploatarii de carbune sau petrol, influenteaza 
decidentii politici sa amane sau sa atenueze raspunsurile necesare. In vederea mentinerii propriilor profituri si in ciuda tuturor semnalelor de alarma trase de oamenii de stiinta, o patura foarte restransa de persoane - reprezentanti ai
marilor interese de afaceri - e dispusa sa prelicliteze viitorul generatiilor care vor urma. Sistemul economic international este bazat pe fictiunea ca poate exista crestere economica nelimitata pe o planeta limitata ca resurse, ca efectele
asupra naturii ale deciziilor economice pot fi reduse la o suma de tranzactii individuale, ca societatea va indura la nesfarsit externalitatile negative ale extragerii private de profit.

Cu ocazia zilei Pamantului, Demos isi afirma sustinerea deplina pentru acordul de la Paris din 2015, pentru protocolul de la Montreal din 1987 (si amendamentul sau mai recent, din 2016), pentru conventia de la Stockholm din 
2001 si pentru toate initiativele internationale de protejare a biodiversitatii. Consideram inacceptabil ca doar 1% din suprafata oceanica e desemnata ca sanctuar marin, si sustinem cresterea acestei proportii cu cel putin un ordin de marime.
Sustinem interzicerea extragerii de hidrocarburi in zona Arctica. Sustinem drepturile populatiilor indigene si a altor categorii care au suferit dislocari fortate sau pierderea stilului de viata in vederea acomodarii unor interese
financiare destructive.

La nivel national, sustinem protejarea mult mai stricta a Deltei Dunarii si a altor ecosisteme sensibile. Sustinem un proiect national major care sa stabileasca, pe termen lung, conditiile exploatarii fondului forestier. Sustinem, de 
asemenea, un efort masiv de reimpadurire si restaurare ecologica. Sustinem integrarea de tehnici agroecologice in sistemul productiei de hrana. Sustinem incetarea cat mai rapida a extragerii si arderii de carbune.

Consideram ca, in ciuda situatiei sumbre in care se afla mediul natural la nivel global, exista numeroase oportunitati - atat economice, cat si culturale - de tranzitie catre o societate mai sustenabila si mai incluziva.






